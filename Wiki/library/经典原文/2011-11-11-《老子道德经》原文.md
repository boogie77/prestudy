---
layout: post
title: 《老子道德经》原文——解脱道学苑校对
date: 2011-11-11T00:00:00.000Z
categories: 经典原文
tagline: 老子
tags:
  - 老子
  - 道德经
  - 哲学
  - 道家
---

# 第一章 道为天地万物之总源头

「道」可道，非常「道」；名可名，非常「名」。 「无」，名天地之始；「有」，名万物之母。 故常「无」，欲以观其妙；常「有」， 欲以观其徼。 此两者，同出而异名，同谓之玄。玄之又玄，众妙之门。

# 第二章 道的特性 超越二元对立

天下皆知美之为美，斯恶矣；皆知善之为善，斯不善矣。故有无相生，难易相成，长短相形，高下相倾，音声相和，前后相随。 是以圣人处「无为」之事，行「不言」之教。万物作焉而不辞，生而不有，为而不恃，功成而弗居。夫唯弗居，是以不去。

# 第三章 长治久安之道

不尚贤，使民不争；不贵难得之货，使民不为盗；不见可欲，使民心不乱。 是以「圣人」之治，虚其心，实其腹，弱其志，强其骨；常使民无知无欲，使夫智者不敢为也。为「无为」，则无不治。

# 第四章 道为万物之源

「道」冲，而用之或不盈。渊兮似万物之宗；（挫其锐，解其纷，和其光，同其尘）湛兮似或存。吾不知谁之子？象帝之先。

# 第五章 平等大爱无偏私

天地不仁，以万物为刍狗；「圣人」不仁，以百姓为刍狗。天地之间，其犹橐钥乎。虚而不屈，动而愈出，多言数穷，不如守中。

# 第六章 道为天地根

谷神不死，是谓玄牝。玄牝之门，是谓天地根。绵绵若存，用之不勤。

# 第七章 无我无私 天长地久

天长地久。天地所以能长且久者，以其不自生，故能长生。 是以「圣人」后其身而身先，外其身而身存。非以其无私邪？故能成其私。

# 第八章 以水为师 观水悟道

上善若水，水善利万物而不争。 处众人之所恶，故几于道。 居善地，心善渊，与善仁，言善信，政善治，事善能，动善时。夫唯不争，故无尤。

# 第九章 功成身退天之道

持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之「道」。

# 第十章 身心灵与道合一

载营魄抱一，能无离乎？ 专气柔致，能如婴儿乎？ 涤除玄览，能无疵乎？ 爱国治民，能无为乎？ 天门开阖，能为雌乎？ 明白四达，能无知乎？ 生之畜之，生而不有，为而不恃，长而不宰，是谓玄德。

# 第十一章 空无才能起妙用

三十辐，共一毂，当其无，有车之用。 埏埴以为器，当其无，有器之用。 凿户牖以为室，当其无，有室之用。 故有之以为利，无之以为用。

# 第十二章 声色电玩令心狂

五色，令人目盲；五音，令人耳聋；五味，令人口爽；驰骋畋猎，令人心发狂；难得之货，令人行妨。 是以「圣人」为腹不为目，故去彼取此。

# 第十三章 超越名利得失 堪能担大任

宠辱若惊，贵大患若身。 何谓宠辱若惊？宠为上，辱为下。得之若惊，失之若惊，是谓宠辱若惊。 何谓贵大患若身？ 吾所以有大患者，为吾有身，及吾无身，吾有何患？故贵以身为天下，若可寄天下；爱以身为天下，若可托天下。

# 第十四章 「道」长得像什么样子

视之不见，名曰「夷」；听之不闻，名曰「希」；搏之不得，名曰「微」。此三者不可致诘，故混而为一。其上不皦，其下不昧。绳绳不可名，复归于无物。是谓无状之状，无物之象，是谓惚恍。迎之不见其首；随之不见其后。 执古之「道」，以御今之有。能知古始，是谓「道」纪。

# 第十五章 得道行道之人的足迹

古之善为道者，微妙玄通，深不可识。夫唯不可识，故强为之容： 豫兮若冬涉川，犹兮若畏四邻， 俨兮其若客，涣兮若冰之将释， 敦兮其若朴，旷兮其若谷， 混兮其若浊，孰能晦以理之徐明？孰能浊以静之徐清？孰能安以动之徐生？ 保此道者不欲盈。夫唯不盈，故能蔽而新成。

# 第十六章 老子的修行悟道之心法

致虚极，守静笃，万物并作，吾以观复。 夫物芸芸，各复归其根。归根曰「静」，是谓「复命」。复命曰「常」。知「常」曰「明」，不知「常」，妄作凶。知「常」容，容乃公，公乃全，全乃天，天乃「道」，「道」乃久，没身不殆。

# 第十七章 默默行善积德

太上，不知有之；其次，亲而誉之；其次，畏之；其次，侮之。信不足焉，有不信焉。悠兮其贵言。 功成事遂，百姓皆谓：「我自然」。

# 第十八章 失去道 社会乱

大「道」废，有仁义。 智慧出，有大伪。 六亲不和，有孝慈。 国家昏乱，有忠臣。

# 第十九章 回归道 社会安

绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文，不足。故令有所属：见素抱朴，少私寡欲。

# 第二十章 众人皆醒我独醉

绝学无忧。唯之与阿，相去几何？善之与恶，相去若何？人之所畏，不可不畏。 荒兮其未央哉！ 众人熙熙，如享太牢，如春登台。 我独泊兮其未兆，如婴儿之未孩。 儽儽兮若无所归。 众人皆有余，而我独若遗。我愚人之心也哉！沌沌兮。 俗人昭昭，我独昏昏。 俗人察察，我独闷闷。 澹兮其若海，飂兮若无止。 众人皆有以，而我独顽且鄙。 我独异于人，而贵食母。

# 第二十一章 描述「空、无」之奥妙

孔「德」之容，惟「道」是从。 「道」之为物，惟恍惟惚。惚兮恍兮，其中有象；恍兮惚兮，其中有物。窈兮冥兮，其中有精；其精甚真，其中有信。 自古及今，其名不去。以阅众甫。吾何以知众甫之状哉！以此。

# 第二十二章 超越逻辑的高等智慧

曲则全，枉则直，洼则盈，敝则新，少则得，多则惑。是以「圣人」抱一为天下式。不自见故明，不自是故彰，不自伐故有功，不自矜故长。 夫唯不争，故天下莫能与之争。古之所谓「曲则全」者，岂虚言哉？诚全而归之。

# 第二十三章 万物无常生灭变化

希言自然。 故飘风不终朝，骤雨不终日。孰为此者？天地。天地尚不能久，而况于人乎？故从事于「道」者，同于「道」；「德」者，同于「德」；失者，同于失。同于「道」者，「道」亦乐得之；同于「德」者，「德」亦乐得之；同于失者，失亦乐得之。 信不足焉，有不信焉。

# 第二十四章 自我筑梦一场空

企者不立；跨者不行；自见者不明；自是者不彰；自伐者无功；自矜者不长。 其在「道」也，曰：余食赘形。物或恶之，故有「道」者不处。

# 第二十五章 道为天地母 道法自然

有物混成，先天地生。寂兮寥兮，独立而不改，周行而不殆，可以为天下母。吾不知其名，字之曰「道」，强为之名曰「大」。大曰逝，逝曰远，远曰反。 故「道」大，天大，地大，人亦大。域中有四大，而人居其一焉。 人法地，地法天，天法「道」，「道」法自然。

# 第二十六章 冷静稳重 做生命主人

重为轻根，静为躁君。 是以圣人终日行不离辎重。虽有荣观，燕处超然。奈何万乘之主，而以身轻天下？ 轻则失根，躁则失君。

# 第二十七章 为人处世成功诀

善行无辙迹，善言无瑕谪，善数不用筹策，善闭无关楗而不可开，善结无绳约而不可解。 是以「圣人」常善救人，故无弃人；常善救物，故无弃物。是谓「袭明」。 故善人者，不善人之师；不善人者，善人之资。不贵其师，不爱其资，虽智大迷。是谓「要妙」。

# 第二十八章 了悟实相 返璞归真

知其雄，守其雌，为天下溪；为天下溪，常「德」不离，复归于婴儿。 知其白，守其黑，为天下式；为天下式，常「德」不忒，复归于无极。 知其荣，守其辱，为天下谷；为天下谷，常「德」乃足，复归于朴。 朴散则为器，「圣人」用之，则为官长。故大制不割。

# 第二十九章 天下为公

将欲取天下而为之，吾见其不可得已。天下神器，不可为也，不可执也。为者败之，执者失之。故物，或行或随，或歔或吹，或强或羸，或载或隳。是以「圣人」去甚，去奢，去泰。

# 第三十章 「战争」后患无穷

以道佐人主者，不以兵强天下。其事好还。师之所处，荆棘生焉；大军之后，必有凶年。 善者果而已，不敢以取强。果而勿矜，果而勿伐，果而勿骄，果而不得已，果而勿强。 物壮则老，是谓「不道」，不道早已。

# 第三十一章 战争所杀皆己家人

夫佳兵者，不祥之器，物或恶之，故有道者不处。 君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可得志于天下矣。 吉事尚左，凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。

# 第三十二章 顺天之道 风调雨顺

「道」常无名朴。虽小，天下莫能臣也。侯王若能守之，万物将自宾。 天地相合，以降甘露，民莫之令而自均。 始制有名，名亦既有，夫亦将知止，知止可以不殆。 譬「道」之在天下，犹川谷之与江海。

# 第三十三章 真正的富有与长寿

知人者智，自知者明。 胜人者有力，自胜者强。 知足者富。强行者有志。 不失其所者久。死而不亡者寿。

# 第三十四章 道养万物而不为主

大「道」汜兮，其可左右。万物恃之而生而不辞，功成而不有，衣养万物而不为主。常无欲，可名于小；万物归焉而不为主，可名为大。以其终不自为大，故能成其大。

# 第三十五章 淡中悟真道 常里识真人

执大象（道），天下往。往而不害，安平太。 乐与饵，过客止。「道」之出口，淡乎其无味，视之不足见；听之不足闻；用之不足既。

# 第三十六章 洞烛先机 明察秋毫

将欲歙之，必固张之。将欲弱之，必固强之。将欲废之，必固举之。将欲夺之，必固与之。是谓微明。 柔弱胜刚强。鱼不可脱于渊；国之利器，不可以示人。

# 第三十七章 无为又能无不为

「道」常无为，而无不为。侯王若能守之，万物将自化。化而欲作，吾将镇之以无名之朴。无名之朴，夫亦将无欲。无欲以静，天下将自定。

# 第三十八章 道→德→仁→义→礼→智→法

上「德」不「德」，是以有「德」；下「德」不失「德」，是以无「德」。 上「德」无为而无以为；下「德」无为而有以为。 上「仁」为之而无以为；上「义」为之而有以为。 上「礼」为之而莫之应，则攘臂而扔之。 故失「道」而后「德」，失「德」而后「仁」，失「仁」而后「义」，失「义」而后「礼」。 夫「礼」者，忠信之薄，而乱之首。 前识者，「道」之华，而愚之始。是以大丈夫处其厚，不居其薄；处其实，不居其华。故去彼取此。

# 第三十九章 顺天道 国泰民安 背天道 灾害不断

昔之得「一」者：天得「一」以清，地得「一」以宁；神得「一」以灵；谷得「一」以盈，万物得「一」以生，侯王得「一」以为天下贞。其致之。 天无以清，将恐裂；地无以宁，将恐发；神无以灵，将恐歇；谷无以盈，将恐竭；万物无以生，将恐灭；侯王无以贞，将恐蹶。 故贵以贱为本，高以下为基。是以侯王自谓孤、寡、不谷。 此非以贱为本邪？非乎？（人之所恶，唯孤寡不榖，而王侯以为称。）故致誉无誉，不欲琭琭为玉，珞珞如石。

# 第四十章 万物源自「空、无」

反者，道之动；弱者，道之用。 天下万物生于「有」，「有」生于「无」。

# 第四十一章 下士闻道大笑之

上士闻「道」，勤而行之；中士闻「道」，若存若亡；下士闻「道」，大笑之。不笑不足以为「道」。故建言有之： 明「道」若昧，进「道」若退，夷「道」若颣。上「德」若谷，大白若辱，广「德」若不足，建「德」若偷，质「德」若渝。大方无隅，大器晚成，大音希声，大象无形，「道」隐无名。 夫唯「道」，善贷且成。

# 第四十二章 现代创世纪

「道」生一，一生二，二生三，三生万物。万物负阴而抱阳，冲气以为和。 （人之所恶，唯孤、寡、不榖，而王公以为称。）故物，或损之而益，或益之而损。人之所教，我亦教之。强梁者，不得其死。吾将以为教父。

# 第四十三章 柔软胜刚强 无为胜有为

天下之至柔，驰骋天下之至坚。无有入无间。吾是以知「无为」之有益，「不言」之教，「无为」之益，天下希及之！

# 第四十四章 追逐名利丧生命

名与身孰亲，身与货孰多？得与亡孰病？ 是故甚爱必大费，多藏必厚亡。 知足不辱，知止不殆，可以长久。

# 第四十五章 欣赏完整之美

大成若缺，其用不弊。大盈若冲，其用不穷。 大直若屈。大巧若拙。大辩若讷。 静胜躁，寒胜热。清静为天下正。

# 第四十六章 迷→一无所有 悟→一无所缺

天下有道，却走马以粪；天下无道，戎马生于郊。 祸莫大于不知足，咎莫大于欲得。故知足之足，常足矣。

# 第四十七章 万物静观皆自得 莫向心外求

不出户，知天下；不窥牖，见天「道」。其出弥远，其知弥少。 是以「圣人」不行而知，不见而明，不为而成。

# 第四十八章 为道达空起妙用

为学日益，为「道」日损，损之又损，以致于「无为」。 「无为」而无不为。取天下常以无事；及有其事，不足以取天下。

# 第四十九章 慈悲大爱善待一切众生

「圣人」无常心，以百姓为心。 善者吾善之，不善者吾亦善之，德善。 信者吾信之，不信者吾亦信之，德信。 「圣人」在天下，歙歙焉，为天下浑其心，百姓皆注其耳目，「圣人」皆孩之。

# 第五十章 仁者无敌

出生入死。生之徒，十有三；死之徒，十有三。人之生。动之死地，亦十有三。夫何故？以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。

# 第五十一章 天地父母恩

「道」生之，德畜之，物形之，势成之。 是以万物莫不尊「道」而贵「德」。 「道」之尊，「德」之贵，夫莫之命而常自然。 故「道」生之，「德」畜之；长之育之；亭之毒之；养之覆之。生而不有，为而不恃，长而不宰。是谓玄「德」。

# 第五十二章 了悟生死大事→安心自在

天下有始，以为天下母。既得其母，以知其子，既知其子，复守其母，没身不殆。 塞其兑，闭其门，终身不勤。开其兑，济其事，终身不救。 见小曰「明」，守柔曰「强」。用其光，复归其明，无遗身殃。是为习「常」。

# 第五十三章 无明众生背道而驰

使我介然有知，行于大道，唯施是畏。 大道甚夷，而民好径。朝甚除，田甚芜，仓甚虚，服文彩，带利剑，厌饮食，财货有余，是谓盗夸。非道也哉！

# 第五十四章 德泽天下 造福万代

善建者不拔，善抱者不脱，子孙以祭祀不辍。 修之于身，其「德」乃真；修之于家，其「德」乃余；修之于乡，其「德」乃长；修之于邦，其「德」乃丰；修之于天下，其「德」乃普。 故以身观身，以家观家，以乡观乡，以邦观邦，以天下观天下。吾何以知天下然哉？以此。

# 第五十五章 找回赤子心 纯真无邪

含「德」之厚，比于赤子。毒虫不螯，猛兽不据，攫鸟不搏。骨弱筋柔而握固，未知牝牡之合而脧作，精之至也。终日号而不嗄，和之至也。 知和曰「常」，知「常」曰「明」。益生曰祥。心使气曰强。物壮则老，谓之不「道」，不「道」早已。

# 第五十六章 同流而不合污

知者不言，言者不知。 塞其兑，闭其门，挫其锐，解其纷，和其光，同其尘，是谓「玄同」。故不可得而亲，不可得而疏，不可得而利，不可得而害，不可得而贵，不可得而贱。故为天下贵。

# 第五十七章 条框越多社会越乱

以正治国，以奇用兵，以无事取天下。吾何以知其然哉？以此： 天下多忌讳，而民弥贫；朝多利器，国家滋昏；人多伎巧，奇物滋起；法令滋彰，盗贼多有。 故「圣人」云：「我『无为』，而民自化；我好静，而民自正；我无事，而民自富；我无欲，而民自朴。」

# 第五十八章 莫从片面下论断 超越逻辑狭窄观

其政闷闷，其民淳淳；其政察察，其民缺缺。 祸兮，福之所倚，福兮，祸之所伏，孰知其极？其无正。正复为奇，善复为妖。人之迷，其日固久。 是以「圣人」方而不割，廉而不刿，直而不肆，光而不耀。

# 第五十九章 勤俭积德命运改

治人，事天，莫若啬。 夫唯啬，是以早服。早服，谓之重积德。重积德，则无不克。无不克，则莫知极。莫知其极，可以有国。有国之母，可以长久。是谓深根固柢，长生久视之道。

# 第六十章 大道遍行 天下太平

治大国，若烹小鲜。 以「道」莅天下，其鬼不神；非其鬼不神，其神不伤人；非其神不伤人，「圣人」亦不伤人。夫两不相伤，故「德」交归焉。

# 第六十一章 大国处下天下归

大国者下流，天下之交。天下之牝，牝常以静胜牡，以静为下。 故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得所欲，大者宜为下。

# 第六十二章 不为名利昧良心

「道」者，万物之奥。善人之宝，不善人之所保。 美言可以市尊，美行可以加人。人之不善，何弃之有？故立天子，置三公，虽有拱璧以先驷马，不如坐进此「道」。 古之所以贵此「道」者何？不曰：求以得，有罪以免邪？故为天下贵。

# 第六十三章 以德报怨 和谐共存

为「无为」，事「无事」，味「无味」。 大小多少，报怨以德。图难于其易，为大于其细。天下难事，必作于易；天下大事，必作于细。是以「圣人」终不为大，故能成其大。 夫轻诺必寡信。多易必多难。是以圣人犹难之，故终无难矣。

# 第六十四章 大处着眼 小处着手

其安易持，其未兆易谋，其脆易泮，其微易散，为之于未有，治之于未乱。 合抱之木，生于毫末；九层之台，起于累土；千里之行，始于足下。 为者败之，执者失之。是以圣人无为故无败，无执故无失。 民之从事，常于几成而败之。慎终如始，则无败事。 是以「圣人」欲不欲，不贵难得之货；学不学，复众人之所过。以辅万物之自然，而不敢为。

# 第六十五章 民心纯朴社会安

古之善为「道」者，非以明民，将以愚之。 民之难治，以其智多。故以智治国，国之贼；不以智治国，国之福。 知此两者亦稽式。常知稽式，是谓「玄德」，「玄德」深矣远矣，与物反矣！然后乃至大顺。

# 第六十六章 江海处下百川汇

江海所以能为百谷王者，以其善下之，故能为百谷王。 是以「圣人」欲上民，必以言下之；欲先民，必以身后之。是以「圣人」处上而民不重，处前而民不害。是以天下乐推而不厌。以其不争，故天下莫能与之争。 天下皆谓我道大，似不肖。夫唯大，故似不肖；若肖，久矣其细也夫。

# 第六十七章 处世三宝：慈俭无争

我有三宝，持而保之。一曰慈，二曰俭，三曰不敢为天下先。慈故能勇；俭故能广；不敢为天下先，故能成器长。 今舍慈且勇；舍俭且广；舍后且先；死矣！ 夫慈，以战则胜，以守则固。天将救之，以慈卫之。

# 第六十八章 以德服人配天地

善为士者不武，善战者不怒，善胜敌者不与，善用人者为之下。是谓不争之「德」，是谓用人之力，是谓配天之极。

# 第六十九章 避免战争是军人的使命

用兵有言：「吾不敢为主而为客，不敢进寸而退尺。」是谓行无行，攘无臂，执无兵，扔无敌。 祸莫大于轻敌；轻敌几丧吾宝。故抗兵相加，哀者胜矣。

# 第七十章 自古圣贤多寂寞

吾言甚易知，甚易行；天下莫能知，莫能行。 言有宗，事有君。夫唯无知，是以不我知。 知我者希，则我者贵。是以「圣人」被褐怀玉。

# 第七十一章 知道「不知道」是为真知道

知，不知，上；不知，知，病。「圣人」不病，以其病病。夫唯病病，是以不病。

# 第七十二章 民不畏威 则大威至

民不畏威，则大威至。 无狎其所居，无厌其所生。夫唯不厌，是以不厌。 是以「圣人」自知不自见，自爱不自贵。故去彼取此。

# 第七十三章 逞凶斗狠早夭折

勇于敢则杀，勇于不敢则活，此两者，或利或害。天之所恶，孰知其故？是以圣人犹难之。 天之道，不争而善胜，不言而善应，不召而自来，繟然而善谋。天网恢恢，疏而不失。

# 第七十四章 严刑峻法只治标

民不畏死，奈何以死惧之？若使民常畏死，而为奇者，吾得执而杀之，孰敢？ 常有司杀者杀，夫代司杀者杀，是谓代大匠斫，夫代大匠斫者，希有不伤其手矣。

# 第七十五章 苛政猛于虎

民之饥，以其上食税之多，是以饥。 民之难治，以其上之有为，是以难治。 民之轻死，以其上求生之厚，是以轻死。 夫唯无以生为者，是贤于贵生。

# 第七十六章 刚强易败 柔软易成

人之生也柔弱，其死也坚强。万物草木之生也柔脆，其死也枯槁。 故坚强者，死之徒；柔弱者，生之徒。 是以兵强则不胜，木强则折，强大处下，柔弱处上。

# 第七十七章 万物相生相克 维持动态平衡

天之「道」，其犹张弓与？高者抑之，下者举之；有余者损之，不足者补之。 天之「道」，损有余而补不足；人之道，则不然，损不足以奉有余。 孰能有余以奉天下？唯有「道」者。 是以「圣人」为而不恃，功成而不处，其不欲见贤。

# 第七十八章 宇宙最伟大的力量----大爱

天下莫柔弱于水，而攻坚强者莫之能胜，以其无以易之。 弱之胜强，柔之胜刚，天下莫不知，莫能行。 是以「圣人」云：「受国之垢，是谓社稷主；受国不祥，是谓天下王。」正言若反。

# 第七十九章 天道无亲 常与善人

和大怨，必有余怨；安可以为善？ 是以「圣人」执左契，而不责于人。有「德」司契，无「德」司彻。 天道无亲，常与善人。

# 第八十章 一村一天堂

小国寡民。使有什伯之器而不用。使民重死而不远徙。虽有舟舆，无所乘之，虽有甲兵，无所陈之。使民复结绳而用之。 甘其食，美其服，安其居，乐其俗。邻国相望，鸡犬之声相闻，民至老死，不相往来。

# 第八十一章 分享越多 生命越富有

信言不美，美言不信。 善者不辩，辩者不善。 知者不博，博者不知。 「圣人」不积，既以为人己愈有，既以与人己愈多。 天之道，利而不害；「圣人」之道，为而不争。

（注：每章小标题由空海编写） 《道德经》学习资源 此经文小册结缘流通，索取电话：13803202250 《老子道德经心声》课程视频在线观看：<http://d.konghi.net> 《道德经的智慧与应用》课程视频在线观看：<http://y.konghi.net> 《道德经》学习网站：<http://www.konghai99.net>
